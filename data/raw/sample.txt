తెలుగులో తెలంగాణ కవిత్వం గురించిన చర్చ ఇంతవరకు ఎక్కువగా జరుగలేదు. తెలంగాణ ఉద్యమం ఊపందుకున్న దశలో తెలంగాణ చరిత్ర, సాహిత్యం, కళలు మొదలైన వాటి అస్తిత్వాన్ని చాటుకునే ప్రయత్నం జరిగింది. తెలంగాణ సాహిత్య చరిత్రను కూడా రాశారు. రాస్తున్నారు. అయితే సమగ్రత సాధించడానికి మరింత లోతుగా విశ్లేషించడానికి ప్రయత్నాలు జరుగు తున్నాయి. ప్రాచీన ఆధునిక కవిత్వాన్ని వెలుగులోకి తెచ్చే ప్రయత్నాలు, పరిశోధనలు కూడా జరుగుతున్నాయి.
ఈ దశలో తెలంగాణ పద్యకవిత్వ వైభవాన్ని ప్రకటించుకునే ప్రయత్నం సాగుతున్నది.
తెలుగు సాహిత్యచరిత్ర పేరుతో ఇంతకు ముందు వెలువడినవన్నీ ఆంధ్ర, రాయలసీమ, తెలంగాణ ప్రాంతాలన్నిటికీ కలిపి రచించినవే. తెలుగు కవుల చరిత్ర, కవితరంగిణి, ఆంధ్రకవుల చరిత్ర, ఆంధ్రవాజ్మయ చరిత్ర, సమగ్రాంధ్ర సాహిత్యం, మొదలైన పేర్లతో రచించబడినాయి. ఒకే మొత్తంగా ఆద్యులెవరు, యుగాల విభజన, కవిత్వ లక్షణాలు అన్నీ కలగలుపుగానే జరిగాయి. ప్రస్తుత పరిస్థితులలో తెలంగాణ ప్రాంత కవిత్వాన్ని తెలంగాణ లక్షణాలతో పరిశీలించవలసి ఉంది. తెలంగాణ భౌగోలిక, సాంస్కృతిక, నేపథ్యాల (ప్రభావంతో కవిత్వాన్ని అందులో పద్యకవిత్వాన్ని సమీకరించుకొని సమీక్షించుకోవలసి ఉంది. ఆ ప్రయత్నంలో భాగంగానే ఈ తెలంగాణ పద్యకవిత్వ వైభవం వెలువరించడం.
తెలంగాణ చారిత్రకంగా, భౌగోళికంగా తనదైన ఉనికి ముద్రలు కలిగి ఉన్నది. తెలంగాణ ప్రజల వనరులు, వృత్తులు జీవనవిధానం మొదలైన వాటిపైనే వారి ఆలోచనలు ఉండడం సహజం. సమాజంలోని ఇతర ప్రాంత ప్రభావాలు, రాజకీయాలు, వలసలు ఇతరేతర కారణాల వల్ల కొంత సాంకర్యం ఏర్పడినప్పటికీ తన మూలాలను కాపాడుకుంటూనే ఉంది. అట్లా మూలాలు బలంగా ఉన్న ప్రాంతమే ఒక భాషా ప్రాంతంగా ఒక రాజకీయ ప్రాంతంగా అంటే ఇప్పుడొక రాష్ట్రంగా చెప్పుకోవడానికి యోగ్యత కలిగి ఉంది.
తెలంగాణ ప్రజలు ప్రాచీన కాలం నుండి కష్టజీవులు, దందకారణ్యం ఛేదిస్తూ సాగుభూములు తయారు చేసుకున్నవారు. గుట్టలు, కొండలు ఎక్కుతూ దిగుతూ బాటలు వేసుకున్నవారు. పశుసంపద పెంచుకున్నవారు. దండయాత్రలకు గురయి పోరాటాల కలవాటు పడ్డవారు. తమ మాటను, పాటను, తమ బాటను తామే తయారు చేసుకున్నవారు. ఆ సొంతగొంతు అన్నిరంగాలలో ఉన్నట్లే సాహిత్య రంగంలో కూడా విస్పష్టంగా ఉంది.
ఆచార్య పింగళి లక్ష్మీకాంతంగారు రంగనాథ రామాయణ పీఠికలో ఈ అభిప్రాయాన్ని ప్రకటించారు.
“పశ్చిమాంధ్రులకును, ప్రాగ్షేశాంధ్రులకును సారస్వత సృష్టిలోను, సారస్వత సేవలోను కొంత భేదమున్నది. మన వాజ్మయమున గల మార్గ దేశి శాఖలలో పూర్వకాలమున మార్గ శాఖ ప్రాక్సీమలోను, దేశిశాఖ పశ్చిమ సీమలోను ఎక్కువ వృద్ధియైనదని బాహుళ్యము మీద చెప్పవచ్చును. ఇటులనుటచే పడమట మార్గకవిత్వము పుట్టలేదనికాని, తూర్పున దేశి రచనలు లేవని కాని యర్థము కాదు. మరి యీ విభాగము ప్రాధాన్యమును బట్టి చేసినది. ఈ భేదమునకు నైసర్గికమైన కారణము పొడగట్టుచున్నది. పర్వతారణ్య రహితమును ఫలవంతమును ఐన భూభాగమగుటచే బెత్తరాహుల ప్రదేశమునకును వారి విద్యాభ్యసతల వ్వాప్తికిని ఎక్కువ అవకాశమిచ్చినది. సంస్కృత సారస్వతానుకరణముగా సారస్వత సృష్టి జరుగుటయు దానిఫలమే. ఎన్నటి మాటలో ఎందులకు ? వర్తమాన కాలమున కూడ వంగ సాహిత్యానుకరణము ఈ సర్మారులో వలె పశ్చిమాంధ్రమున లేదు. (ఇది 1942 లో రాసింది) ఇక పశ్చిమాంధ్రులు వీరి యంత అదృష్టవంతులు కారు. నిరంతరము ప్రకృతితో పోరుచు పాటుపడవలసిన కష్టజీవులు. ఆ కృషి జీవనమే వారిని దృఢకాయులుగా వీరులుగా, స్వాతంత్ర్య తత్పరులుగా చేసింది. తాతల నాటి తల్లిభాషయే వీరికి చాలును. పరభాషల నేర్వదగిన యావశ్యకతగాని, వానిని నేర్వవలెనని కుతూహలముగాని నేర్వదగిన యవకాశముగాని వీరికుండదు. పరసంప్రదాయములకు మురిసి హత్తుకొను మెత్తదనము వీరికుండదు. తమ సంఘములో మహోదారమైన జీవితము గడిపి తరలి పోయిన వీరుల చరిత్రలే వారి కావ్యములకు ఇతివృత్తములు. అవియే వీరపదములు. ఒక వేళ ఇతర చరిత్రలు మహత్వమును బట్టి సంఘములోనికి చొచ్చుకొని వచ్చినను అవి దేశీయతా ముద్రతో రూపాంతరము చెంది ఆత్మీయతను పొందునే కాని యెరవు సొమ్ములవలె వింత కొల్పవు. ఇది యీ సీమలో నుత్సన్నమైన ప్రాచీన సారస్వతమునకు సాధారణమైన ధర్మము. కాల ప్రభావమును బట్టి అర్వాచీన కాలమున కొంత సడలినను ఆ జనుల సారస్వాతాభిరుచి మాత్రము పూర్వ నంప్రదాయములకే మొగ్గు చూపుచుండును. దేశీయతా మహితమైన యా అభిరుచిని తృప్తి పరుపగల కవులే మహాకవులుగా జాతీయ కార్యకర్తలుగా పూజింపబడుదురు.”
ఆచార్య పింగళి లక్ష్మీకాంతంగారు ఆంధ్రులు. అయినా తన ఆలోచనను సహేతుకంగా వివరించిన తీరు తెలంగాణ ప్రత్యేకతను చాటుతున్నదనీ, ఇదే అభిప్రాయం ఆంధ్రప్రాంత సాహితీవేత్తలకు ఉండవచ్చును. అది ఎలుగెత్తి చాటడం వలె చేయలేదు. మరో విధంగా ఆక్షేపించిన సందర్భాలు కూడా ఉన్నాయి. తెలంగాణ సారస్వతానికి విడిగా మూలాలున్నాయని అక్కడి వారు కూడా అంగీకరించినారనటానికి ఇది ఒక ఉదాహరణ మాత్రమే. ప్రాచీన తెలంగాణ భాష క్రీ.పూ.నుండి ఉన్నా ప్రాచీన సాహిత్యం క్రీశ 9వ శతాబ్దం నుండి క్రీశ. 18 వ శతాబ్దం వరకు గ్రహించవచ్చు. 19 వ శతాబ్దం పూర్వార్థం కూడా ప్రాచీనతా ఛాయలే కనిపిస్తాయి.